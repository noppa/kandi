\chapter{Yhteenveto}

Tyyppijärjestelmä on tärkeä ohjelmointikielen ominaisuus, jolla on suuri
vaikutus ohjelmistokehittäjän käyttökokemukseen.
Liian tiukka tyyppijärjestelmä voi rajoittaa sitä mitä kielellä voi tehdä,
sillä harva tyyppijärjestelmä on täydellinen (engl. complete).
Ohjelmointikielissä on usein ominaisuuksia joissa esimerkiksi merkkijonon
odotettu arvo on riippuvainen ohjelman rajapinnoista ja suoritusaikaisista
rakenteista, mutta joita tutkielmassa esitetyt tekniikat tai
monimutkaisemmatkaan tyyppijärjestelmät eivät välttämättä kykene
kuvaamaan ja tarkistamaan.

Lisäksi eksplisiittiset tyyppimäärittelyt vaativat lisää kirjoitettavaa
koodia kun funktioiden parametrien ja luokkien jäsenmuuttujien tyyppikuvaukset
tulee kirjoittaa kommentteihin (Closure) tai tyyppiannotaatioiksi
(TypeScript ja Flow).
Eksplisiittisistä tyyppimäärittelyistä voi olla hyötyä
koodin dokumentaationa, mutta kehittäjä saattaa myös kokea niiden
kirjoittamisen rasitteena. Dynaamisesti tyypitettyä koodia on usein
nopeampi tuottaa ja iteroida etenkin kehitysprosessin alkuvaiheissa, jolloin
käytettyjen tyyppien rakenne voi muuttua useaan kertaan. 

Dynaamisesti tyypitetyn koodin nopeasta kirjoitustahdista saatavat hyödyt jäävät kuitenkin
vähäisiksi jos lopputuotos ei toimi odotetulla tavalla. Ohjelmistovirheet heikentävät
käyttäjien tyytyväisyyttä ohjelmaan ja voivat pahimmillaan aiheuttaa
pysyvää vahinkoa saadessaan ohjelman toimimaan virheellisesti.
Staattinen tyypitys ohjaa kirjoitettua koodia turvalliseen suuntaan kehitysvaiheen alusta
loppuun ja torjuu tietynlaisia ohjelmointivirheitä tehokkaammin kuin
esimerkiksi ajonaikaista käyttäytymistä testaavat yksikkötestit.

Tässä tutkielmassa on esitelty kolme työkalua, jotka lisäävät dynaamisesti
tyypitettyyn JavaScriptiin käännösaikaisen tyyppitarkastuksen sekä syntaksin
tyyppien eksplisiittiseen määrittämiseen. Flow, TypeScript ja Closure
sallivat asteittaisen siirtymisen dynaamisesti tyyppitarkastetusta staattisesti
tarkastettuun, sekä staattisen tarkastuksen ohittamisen niissä osissa koodia
joihin sitä olisi liian vaikeaa tai mahdotonta lisätä.
Samankaltaisuus ja yhteensopivuus jo ennestään suositun JavaScriptin kanssa
yhdistettynä tyyppiturvallisuuteen, koodin kirjoittamista helpottaviin
työkaluihin ja selkeämmin dokumentoituun koodiin ovat nostaneet erityisesti
TypeScriptin käytön nopeaan kasvuun.
